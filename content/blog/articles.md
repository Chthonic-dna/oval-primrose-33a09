---
date: '2021-05-15'
image_alt: lorem-ipsum
seo:
  title: ''
  description: ''
  robots: []
  extra: []
  type: stackbit_page_meta
layout: post
title: আন্তঃবর্গীয়তাকে বোঝার এখনই সময়/ কিম্বার্লে ক্রেনশ
subtitle: তর্জমাঃ নন্দিতা অধিকারী ও ইরফানুর রহমান রাফিন
---
![](https://preview--oval-primrose-33a09.stackbit.dev/\_static/app-assets/adorable-sloth.png)

###### PHOTO UN Women&#xA;

কোন পরিভাষা হয়ে ওঠার আগে থেকেই আন্তঃবর্গীয়তার মধ্যে বেড়ে উঠেছি আমরা।

আমি একটি ধারণা হিসেবে আন্তঃবর্গীয়তাকে সংজ্ঞায়িত করার তিন দশক পরে এসে দেখতে পাচ্ছি, পরিভাষাটি সর্বত্রই ব্যবহৃত হচ্ছে। কিন্তু নারী আর বর্ণিল মানুষেরা যদি দিনের পর দিন অন্ধকারেই রয়ে যায়, তবে বুঝে নিতে হবে আন্তঃবর্গীয়তার বোঝাপড়ার ক্ষেত্রে জরুরী কিছু হারিয়ে গেছে।

১৯৭৬ সালে এমা ডেগ্রাফেনরেইড এবং আরো কয়েকজন কৃষ্ণাঙ্গ নারী জেনারেল মোটর্সের বিরুদ্ধে বৈষম্যের দায়ে মামলা ঠুকে দিয়েছিলেন। তাদের দাবি ছিল, বর্ণ এবং লিঙ্গগত ফারাকের ভিত্তিতে কোম্পানিটি শ্রমিকদেরকে ভাগ করছিল। কৃষ্ণাঙ্গরা করছিল এক ধরণের কাজ, শ্বেতাঙ্গরা আরেক ধরণের। অভিযোগকারিনীদের বক্তব্য ছিল, সামান্য কিছু কাজের জন্যই নারীদের দরজা খোলা ছিল, অন্য সব কাজের ক্ষেত্রে পুরুষদেরকেই উপযুক্ত ভাবা হত। (বর্ণবাদের) সমস্যাটি সবার জন্যই গুরুতর ছিল, কিন্তু কৃষ্ণাঙ্গ নারীদের জন্য এর ফলাফল ছিল আরো ভয়াবহ। বুঝতেই পারছেন, কৃষাঙ্গদের জন্য চাকরির বাজার ছিল পুরুষদের হাতে, কিন্তু নারীদের চাকরির দরজা শুধু শ্বেতাঙ্গদের জন্যই খোলা ছিল। তাই, কারখানার ফ্লোরে কাজ করার জন্য একজন কৃষ্ণাঙ্গ পুরুষ নিযুক্ত হলেও হতে পারেন, কিন্তু কৃষ্ণাঙ্গ নারীরা বিবেচনাতেই আসবেন না। একইভাবে, সেক্রেটারি হিসেবে একজন শ্বেতাঙ্গ নারী নিয়োগ পেলেও পেতে পারেন, কিন্তু কৃষ্ণাঙ্গ হলে তাঁর চাকরিটি পাওয়ার কোনো সুযোগই থাকবে না। কৃঙ্গাঙ্গদের চাকরি বা নারীদের চাকরি, কোনোটাই কৃষ্ণাঙ্গ নারীদের উপযোগী ছিল না, যেহেতু তারা না পুরুষ না শ্বেতাঙ্গ। এটা কি পরিষ্কারভাবেই বৈষম্য নয়, কিছু কৃষ্ণাঙ্গ বা কিছু নারী নিয়োগ পাওয়া সত্ত্বেও?

ডেগ্রাফেনরেইড এবং আরো হাজার কালো নারীদের জন্য দুর্ভাগ্যই বলতে হবে, আদালত তাঁদের দাবিগুলোকে খারিজ করে দিয়েছিল। কেন? কারণ আদালত বিশ্বাস করত নারীদেরকে তাঁদের বর্ণগত ও লিঙ্গগত দাবিগুলোকে একই সুতোয় গাঁথার অনুমতি দেয়া ঠিক হবে। কারণ তাঁরা প্রমাণ করতে পারেন নি যে, তাঁদের সাথে যা হচ্ছিল, তা শ্বেতাঙ্গ নারী বা কৃষ্ণাঙ্গ পুরুষদের সাথে যা হচ্ছিল তার সমতুল্য। কৃষ্ণাঙ্গ নারীদের সাথে হওয়া এই অবিচার আড়ালেই রয়ে গেল।

এমন একটা ‘বড় ভুল’ বৈষম্যবিরোধী আইনের মত জটিল কাঠামোর বাইরে কীভাবে রয়ে গেল, সেই ভাবনা থেকেই আন্তঃবর্গীয়তার ধারণা তৈরি হয়েছে। আইনের এক তরুণ অধ্যাপক হিসেবে, আমি এই বিশাল গায়েব হয়ে থাকা ব্যাপারটাকে আইনের সাথে এর সম্পর্কের নিরিখে সংজ্ঞায়িত করতে চেয়েছিলাম। বর্ণগত আর লিঙ্গগত বৈষম্য যে শুধু কর্মক্ষেত্রেই জট পাকিয়ে গেছে তাই নয়, জীবনের অন্যান্য গুরুত্বপূর্ণ ক্ষেত্রেও মিলেমিশে গেছে; সমান তাৎপর্যপূর্ণভাবে, নারীবাদী বা বর্ণবাদবিরোধী ওকালতি থেকে এই ভারগুলো প্রায় পুরোপুরি অনুপস্থিত। তো, আন্তঃবর্গীয়তা আমার একটা প্রয়াস ছিল, নারীবাদ, বর্ণবাদবিরোধী অ্যাকটিভিজম ও বৈষম্যবিরোধী আইনকে সেই কাজে লিপ্ত করার আমার বিবেচনায় যা তাদের করা উচিত। আর তা হল, বর্ণগত ও লিঙ্গগত নিপীড়নের অভিজ্ঞতা যে-একাধিক পথে হয়ে থাকে, সে-পথগুলোর ওপর আলোকপাত করা। এতে সমস্যাগুলো নিয়ে আলোচনা করতে, ও সেগুলোকে বুঝতে, সুবিধা হবে।

আন্তঃবর্গীয়তা হচ্ছে একটি বিশ্লেষণধর্মী সংবেদনশীলতা, পরিচয় ও এর সাথে ক্ষমতা সম্পর্ক নিয়ে চিন্তা করার একটা উপায়। মূলত কৃষাঙ্গ নারীর জন্য ধারণাটি চালু করা হলেও, পরিভাষাটি এমন বিভিন্ন গোষ্ঠীর বহু সদস্যের অদৃশ্যতা সামনে আনে, যেসব গোষ্ঠী এদেরকে নিজেদের সদস্য বলে দাবি করলেও তাদের প্রতিনিধি হয়ে উঠতে ব্যর্থ হয়। আন্তঃবর্গীয় এই মুছে ফেলার ব্যাপারটা শুধু কৃষ্ণাঙ্গ নারীদের মধ্যে সীমাবদ্ধ নয়। এলজিবিটিকিউ আন্দোলনের বর্ণিল মানুষেরা, শিক্ষাক্ষেত্রে বঞ্চনার বিরুদ্ধে বর্ণিল মেয়েদের লড়াই, অভিবাসী আন্দোলনের নারীরা, নারীবাদী আন্দোলনের মধ্যে রূপান্তরকামী নারীদের অবস্থান, এবং পুলিশি নির্যাতনের বিরুদ্ধে লড়াই করা বিশেষত চাহিদাসম্পন্ন মানুষ; এরা সকলেই বঞ্চনার শিকার। এই বঞ্চনা বর্নবাদ, লিঙ্গবাদ, শ্রেণি নিপীড়ন, রূপান্তরকামী-আতঙ্ক, সক্ষমতাবাদ এই সবকিছুর আন্তঃবর্গেরই প্রতিফলন ঘটায়। আন্তঃবর্গীয়তা অনেক আন্দোলনকারীকেই তাঁদের চারপাশের অবস্থাকে একটি রূপরেখার মাধ্যমে প্রকাশ করতে এবং নিজেদের দৃশ্যমানতা ও অন্তর্ভুক্তীকরণের জন্য লড়াই করার একটা পথ বাতলে দিয়েছে।

আন্তঃবর্গীয়তা হয়ে উঠেছে সেই ব্যানার যার ছায়াতলে অন্তর্ভুক্তিকরণের বহু দাবিদাওয়া উঠেছে। কিন্তু একটা পরিভাষা তাঁর ব্যবহারকারীদের দাবি করার ক্ষমতার চেয়ে বেশি কিছু করতে পারে না। তাই এতে অবাক হওয়ার কিছু নেই, আন্তঃবর্গীয়তার ধারণা নিয়ে বিতর্ক আর বাদানুবাদ কম হয় নি।

রক্ষণশীলদের দৃষ্টিতে, যাঁরা আন্তঃবর্গীয়তার চর্চা করেন, তাঁরা 'পরিচয়ের রাজনীতিতে' মত্ত। অবশ্যই, ডেগ্রাফেনরেইডের মামলাটি দেখিয়েছে, আন্তঃবর্গীয়তা শুধু পরিচয়ের ব্যাপার নয়। যে-সব প্রতিষ্ঠান খারিজ করতে ও বিশেষাধিকার দিতে পরিচয় ব্যবহার করে, ধারণাটি তাদেরকেও ইঙ্গিত করে। এক প্রেক্ষিত থেকে আরেক প্রেক্ষিতে পরিচয় আর ক্ষমতা কীভাবে একসাথে কাজ করে চলে, তা আমরা যত ভালো বুঝতে পারব, পরিবর্তনের জন্য আমাদের আন্দোলনগুলোর মুখ থুবড়ে পড়ার আশঙ্কা তত কমবে।

অন্যরা আন্তঃবর্গীয়তার বিরুদ্ধে আনেন অতি মাত্রায় তত্ত্বগত হওয়ার অভিযোগ। তাঁদের মতে, 'শুধু কথায় চিড়ে ভিজবে না।' তাঁদের উদ্দেশ্যে আমি বলবঃ সেই দাসত্বের কাল থেকে বর্ণগত সমতা নিয়ে আমরা 'কথা' বলে আসছি, এবং আমরা এটা বাস্তবায়ন করার ধারেকাছেও নেই। যে-কন্ঠগুলো সমস্যাকে সামনে তুলে ধরে সেগুলোকে দোষারোপ না করে বরং ক্ষমতার সেই কাঠামোকে পরখ করে দেখা উচিত যা এখনো সাফল্যের সাথে পরিবর্তন ঠেকিয়ে রেখেছে।

কেউ কেউ দাবি করে থাকেন যে আন্তঃবর্গীয়তার বোঝাপড়া উত্যক্ত করা ও 'বিশেষাধিকার চেক করার' একটা পরিস্থিতি তৈরি করে। বিশেষাধিকার ভোগ করার ব্যাপারটা স্বীকার করা সবার জন্যই কঠিন, তাঁদের জন্য একটু বেশিই কঠিন, যারা একইসাথে বৈষম্য আর খারিজীকরণের শিকারও হন। বঞ্চনার অভিজ্ঞতা শ্বেতাঙ্গ নারী আর বর্ণিল পুরুষদেরও হয়। কিন্তু প্রায়শই তাঁদের অভিজ্ঞতাকে বঞ্চনা বিষয়ক সকল আলাপে স্রেফ একটা প্রাথমিক অনুমান হিসেবে নেয়া হয়ে থাকে। বর্ণবাদ বা লিঙ্গবাদ বিষয়ক আলাপগুলোর মধ্যমণি হয়ে থাকাটা একটা জটিল প্রকৃতির বিশেষাধিকার যা প্রায়শই নজর এড়িয়ে যায়।

যদিও সম্প্রতি কৃষাঙ্গ নারীদেরকে সমর্থন করার যে-আহবান রাষ্ট্রপতি জানিয়েছেন তা প্রশংসার দাবি রাখে; আন্তঃবর্গীয় কাজ শুরু করার জন্য, মার্কিন সমাজে বসবাসকারী বর্ণিল নারী ও মেয়ে শিশুরা সমতার পথে যে-সব বাধাবিপত্তির সম্মুখীন হন সেগুলো আমলে নিতে কংক্রিট পদক্ষেপের প্রয়োজন হবে।

সমাজের অদৃশ্য অংশগুলো দৃশ্যমান করার জন্য আন্তঃবর্গীয়তা যথেষ্ট নয়।

আন্তঃবর্গীয়তা একাই সমাজের অদৃশ্য অংশগুলোকে দৃশ্যমান করে তুলতে পারবে না। কিছু মানুষ — রাজনৈতিক উপদলগুলোর কম দৃশ্যমান সদস্যরা — (দলের) নেতৃবৃন্দ, সিদ্ধান্তপ্রণেতা, ও অন্যরা যেন তাঁদের সংগ্রামটা দেখতে পান সে-জন্য তাঁদেরকে যেভাবে অপেক্ষা করেই যাওয়া লাগে, শুধু কথার তুবড়ি ছুটিয়ে সেটাকে পাল্টানো যাবে না। আমাদের জাতিকে মহামারীর মতো আচ্ছন্ন করে রাখে বর্ণগত যে-বৈষম্য, তাকে আমলে নেয়ার প্রেক্ষিতে, অ্যাকটিভিস্ট ও অংশীজনদেরকে অবশ্যই বর্ণগত বেইনসাফির আন্তঃবর্গীয় দিকগুলোর ব্যাপারে জনসচেতনতা তৈরি করতে হবে। বর্ণিল তরুণদের জীবনমানের উন্নয়নের জন্যই এটা জরুরী।

এই কারণেই আমরা [#WhyWeCantWait](https://www.facebook.com/hashtag/whywecantwait?\__eep\_\_=6&\__cft\_\_\[0]=AZXo2vM-3J67EVOCEoP1DP7CFhD8q3LSCYAxwuZfSnAnIxTKpbPY7f2B_JJSBpiv46nXobE2Zv3rAan0zEt6tBUDs7NesPxZpXdiG_FL8s1on1KHLetkOUh5M1WdBIGui7uvp9891IA92FCo09ch45mF&\__tn\_\_=\*NK\*F) প্রচারাভিযানটি চালিয়ে যাচ্ছি, বর্ণগত ইনসাফ নিশ্চিত করতে সামগ্রিক ও অন্তর্ভুক্তীমূলক দৃষ্টিভঙ্গি নেয়ার আহবান জানাচ্ছি। এই কারণেই 'সে হার নেইম' এই তথ্যটার ব্যাপারে দৃষ্টি আকর্ষণ করতে সমর্থ হয়েছে যে, নারীরা পুলিশি নির্যাতনে প্রাণ হারানোর ব্যাপক ঝুঁকির মধ্যে আছে। আর এই কারণেই হাজারো মানুষ এ-ব্যাপারে একমত হয়েছেন, যে চার্লসটন এস. সি.র ট্র্যাজেডিটা আমাদেরকে দেখায়ঃ বর্ণবাদ, লিঙ্গবাদ ও অন্যান্য বৈষম্য আমাদের সবাইকে ধবংস করার ক্ষেত্রে যে-সব পদ্ধতিতে একসাথে কাজ করে সেগুলোকে চিহ্নিত করবে এমন একটি সামাজিক ন্যায়বিচারের দূরদৃষ্টি টিকিয়ে রাখাটা আমাদের জন্য কতোটা জরুরী। আন্তঃবর্গীয় নয় এমন সামাজিক আন্দোলন করে তোলার বিলাসতা আমাদের সাজে না, একইসাথে স্রেফ কথার তুবড়ি ছোটানোকেই আন্তঃবর্গীয় কাজ মনে করারও কোনো সুযোগ নেই।

লেখক পরিচিতিঃ কিম্বার্লে ক্রেনশ দি আফ্রিকান আমেরিকান পলিসি ফোরামের নির্বাহী পরিচালক এবং কলাম্বিয়া বিশ্ববিদ্যালয়ে ও লস এঞ্জেলেসের ক্যালিফোর্নিয়া বিশ্ববিদ্যালয়ের একজন আইনের অধ্যাপক।

সম্পাদকের নোটঃ মূল নিবন্ধটি মার্কিন যুক্তরাষ্ট্র-ভিত্তিক দি ওয়াশিংটন পোস্ট পত্রিকায় ২০১৫র ২৫ সেপ্টেম্বরে প্রকাশিত হয়েছে। সেখান থেকে অনুবাদকদ্বয় লেখাটি বাংলায় অনুবাদ করেছেন।
