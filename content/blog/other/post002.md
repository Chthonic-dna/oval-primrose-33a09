---
title: জেমস বাল্ডউইনের কাছে লেখা হান্না আরেন্টের চিঠি
subtitle: তর্জমাঃ ইরফানুর রহমান রাফিন
date: '2021-07-07'
image_alt: lorem-ipsum
seo:
  title: ''
  description: ''
  robots: []
  extra: []
  type: stackbit_page_meta
layout: post
thumb_image: images/148858695_119007366810608_1325987084406991202_n.jpg
image: images/148858695_119007366810608_1325987084406991202_n.jpg
---

![](https://pbs.twimg.com/media/C5uSn8vWAAAyu67.jpg:large)﻿



###### PHOTO: Hannah Arendt’s letter to James Baldwin (Source - A tweet by Samantha Rose Hill)&#xA;&#xA;

\*অনুবাদকের নোটঃ হান্না আরেন্ট (১৯০৬-৭৫) বিশশতকের সবচে প্রভাবশালী রাজনীতিতাত্ত্বিক ও দার্শনিকদের একজন হিসেবে বিবেচিত হন। জন্মসূত্রে জার্মান হলেও ইহুদি হওয়ায় নাৎসিরা তাঁর নাগরিকত্ব কেড়ে নেয় ১৯৩৭এ, এক দশকেরও বেশি সময় লাগে মার্কিন যুক্তরাষ্ট্রের নাগরিকত্ব পেতে, অর্থাৎ জীবনের একটা বড় সময় রাষ্ট্রহীন ছিলেন। আরেন্টের ‘দা অরিজিনস অফ টোটালিটারিয়ানিজম’ সর্বাত্মক স্বৈরতন্ত্রের বিরুদ্ধে রচিত এক অসাধারণ অন্তর্দৃষ্টিসম্পন্ন গ্রন্থ।
এই চিঠিটি লেখা হয়েছিল জেমস বাল্ডউইনের উদ্দেশ্যে। এটা আসলে একটা প্রতিক্রিয়া, বাল্ডউইনের একটি নিবন্ধের। নিউ ইয়র্কারে যে-নিবন্ধটি ছাপা হয় ১৯৬২র ১৭ নভেম্বরে।
লাইব্রেরি অফ কংগ্রেসের হান্না আরেন্ট পেপার্সের অনলাইন সংস্করণে অনেক খোঁজাখুঁজি করেও চিঠিটা না পেয়ে একটু খারাপই লাগছিল। মন ভালো করতে বিভিন্ন কিওয়ার্ড দিয়ে গুগল করে করতে হঠাৎ সামান্থা রোজ হিল নামক এক মহিলার টুইটে চিঠিটার সন্ধান পেয়ে যাই। তারপর দেখি এই মহিলা হান্না আরেন্ট সেন্টার ফর পলিটিকস অ্যান্ড হিউম্যানিটিজের অ্যাসিস্টেন্ট ডিরেক্টর।
বাল্ডউইন তাঁর নিবন্ধে মজলুমের রাজনীতিকে রোম্যান্টিসাইজ করেছেন; মজলুমের সহমর্মী হওয়া সত্ত্বেও আরেন্টের কাছে যা সমস্যাজনক মনে হয়েছে। আরেন্ট মনে করতেন ঘৃণার মত ভালোবাসাও ব্যক্তিগত। রাজনীতি এইসব ব্যক্তিগত অনুভূতি দ্বারা পরিচালিত হলে তা ধবংসাত্মক পরিণতি বয়ে আনতে পারে।
বিশশতকের ইতিহাস আরেন্টের এই বক্তব্যকে সমর্থন করে। দেশে-দেশে এমনটা হয়েছে, গতকাল যারা মজলুম ছিল, ক্ষমতা কুক্ষিগত করা মাত্র তারা নিজেরাই নতুন জালিমে পরিণত হয়েছে। যারা মজলুমের রাজনীতিতে যুক্ত, আরেন্টের এই চিঠি তাদেরকে প্রতিপক্ষের পাশাপাশি নিজেদের ব্যাপারেও ক্রিটিকাল করে তুলবে, এই প্রত্যাশা থেকেই চিঠিটা অনুবাদ করলাম।

*   ﻿


২১ নভেম্বর ১৯৬২

প্রিয় জনাব বাল্ডউইন,

নিউ ইয়র্কারে প্রকাশিত আপনার নিবন্ধটি, আমার মনে হয়, অত্যন্ত উচ্চ স্তরের একটা রাজনৈতিক ঘটনা। আমার বিবেচনায় নিঃসন্দেহে এটা এমন একটা ঘটনা যার সাথে যোগ রয়েছে নিগ্রো প্রশ্নের। আর যেহেতু এই প্রশ্নটার সাথে আমরা সকলেই সম্পৃক্ত, আমি মনে করছি, আপত্তি তোলার অধিকার আমার আছে।
আপনার নিবন্ধে যা আমাকে সবচে বেশি আতঙ্কিত করেছে, তা হল, শেষের দিকে এসে আপনি ভালোবাসার সুসমাচার প্রচার করা শুরু করেছেন। রাজনীতিতে, ভালোবাসা এক অপরিচিতা, আর যখন সে অনুপ্রবেশ ঘটায় কিছুই অর্জন করা সম্ভব হয় না ভণ্ডামি ছাড়া। কৃষ্ণাঙ্গদের যেসব বৈশিষ্ট্যের ওপর এত জোর দেন আপনিঃ তাদের সৌন্দর্য, তাদের সুখী হওয়ার সামর্থ্য, তাদের উষ্ণতা, আর তাদের মনুষ্যত্ব, এই সবই দুনিয়ার তাবৎ মজলুমের অতি পরিচিত বৈশিষ্ট্য। এসব জন্মেছে যন্ত্রণা থেকে, আর পরিণত হয়েছে সব তাড়া খাওয়া মানুষের গৌরবের বস্তুতে। দুর্ভাগ্যবশত, মুক্তির মুহূর্তটা এসে যাওয়ার পর, কোনোদিনও এগুলো এমনকি পাঁচ মিনিটও টেকে নি। ঘৃণা আর ভালোবাসা একসাথে থাকে, উভয়েই ধবংসাত্মক। স্রেফ ব্যক্তিগত জীবনেই থাকতে পারে এসবের স্থান। অবশ্য জাতীয় জীবনেও থাকতে পারে, যতোক্ষণ পর্যন্ত সেই জাতি হয় একটা গোলামের জাতি।
আন্তরিক মুগ্ধতাসহকারে,
বন্ধুত্বপূর্ণভাবে (অর্থাৎ কিনা, যদি আপনার মনে থেকে থাকে, আমরা পরস্পরকে একটু আকটু চিনি মনে হয়) আপনারই,

\_*\_*\_*\_*\__

হান্না আরেন্ট
