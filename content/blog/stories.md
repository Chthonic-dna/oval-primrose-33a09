---
title: 'যে-লোকটা তেরেসা তেরেসা বলে চেঁচাচ্ছিল — ইতালো কালভিনো '
date: '2021-04-16'
seo:
  title: ''
  description: ''
  robots: []
  extra: []
  type: stackbit_page_meta
layout: post
subtitle: তর্জমাঃ আবির আবরাজ
---
PHOTO: Den italienske forfatteren Italo Calvino (1923-1985) fotografert i Oslo 7. april 1961 av Dagbladets fotograf Johan Brun. This file is licensed under the Creative Commons Attribution-Share Alike 4.0 International license. Source Wikimedia Commons
![](https://scontent.fdac55-1.fna.fbcdn.net/v/t1.6435-9/174150668\_151902566854421\_4424433829560895504\_n.jpg?\_nc_cat=103\&ccb=1-3&\_nc_sid=730e14&\_nc_ohc=x_mBSWmXUVAAX-XcKOf\&tn=i4mKbSFDf3DPQhY3&\_nc_ht=scontent.fdac55-1.fna\&oh=eb5659dbc0cf0825e12e40c44edb2036\&oe=60DAA0EE)

ফুটপাতে নেমে আসার পর, আমি উপরের দিকে তাকাতে তাকাতে কয়েক কদম পিছিয়ে গেলাম, এবং, রাস্তার মাঝামাঝি একটা জায়গায় দাঁড়িয়ে, হাত দুটো মেগাফোনের মতো করে মুখের কাছে নিয়ে এলাম, আর সামনের ব্লকে থাকা বাড়িটার একেবারে উপরতলাটা লক্ষ্য করে প্রচণ্ড জোরে ডেকে উঠলামঃ "তেরেসা!"

তখন আমার ছায়াটাকে দেখে মনে হচ্ছিল সে যেনো চাঁদের আলোর ভয়ে আমার পায়ের কাছে এসে লুকাতে চেষ্টা করছে।

কেউ একজন আমাকে পাশ কাটিয়ে চলে যাচ্ছিল। তখন আমি আবারও ডাকলাম, "তেরেসা!" সেই ডাক শুনে হয়তো — লোকটা আমার কাছে এলো এবং বললোঃ "আরও জোরে ডাকতে হবে, এই ডাকে তো সে তোমাকে শুনতে পাবে না। চল দুইজন বরং একসাথে মিলে চেষ্টা করি। এভাবে হবে না, তিন পর্যন্ত গুনে একসাথে ডাকতে হবে।" আর তারপর সে ওয়ান— টু —থ্রী বলতেই আমরা দুইজন একত্রে ডেকে উঠলাম "তে রে সা!"

কয়েকজন পরিচিত লোক হয়তো থিয়েটার বা ক্যাফে থেকে ফিরছিল। পাশ দিয়ে যেতে যেতে আমাদেরকে এভাবে ডাকতে দেখল এবং কাছে এসে বলল চল আমরাও তোমাদের সাথে মিলে ডাকি। আর বলতে বলতেই মাঝরাস্তায় এসে আমাদের সাথে যোগ দিল। তখন প্রথম একজন ওয়ান— টু—থ্রী বলা মাত্রই বাকী সবাই একসাথে চেচিয়ে উঠলাম "তেএএ—রেএএ—সা....!"

তারপর আরও একজন আসল এবং একইভাবে আমাদের সঙ্গে যুক্ত হল। পনের মিনিট বা আধাঘন্টা পার হতেই খেয়াল করলাম ততক্ষণে আমাদের একটা দল তৈরি হয়ে গেছে। প্রায় বিশজন লোক সেখানে। আর প্রতি মুহূর্তে কেউ না কেউ এমনিতেও এসে জুটে যাচ্ছিল।

এভাবে জনসমাগম বাড়তে থাকায় সবাইকে ঠিকঠাক ম্যানেজ করে ভালোভাবে ডেকে যাওয়াটা ক্রমেই কঠিন হয়ে দাঁড়াচ্ছিল। আমরা আরও জোরে ডাকব বলে চিন্তা করছিলাম কিন্তু দেখা গেল, কেউ একজন হয় তিন গোনার আগেই ডেকে উঠছিল অথবা অন্য কেউ ডাক শেষ হয়ে যাবার পরেও তার চিৎকার থামাচ্ছিল না। এভাবে ডাকের তাল নষ্ট হয়ে যাচ্ছিল। তবে আমরা যে-ভাবেই হোক শেষমেশ একটা কার্যকর উপায়ে এই সমস্যাগুলির সুরাহা করে নিয়েছিলাম। আমরা সিদ্ধান্ত নিলাম "তে" অংশটুকু তুলনামূলকভাবে নিম্ন স্বরে ও দীর্ঘ সময় ধরে বলা হবে, "রে" অংশটুকু বলা হবে উচ্চ স্বরে ও দীর্ঘ সময় ধরে, আর "সা" উচ্চারিত হবে নিম্ন স্বরে ও স্বল্প সময়ের জন্য। এভাবেই ভালো শোনাচ্ছিল। এর ভেতরে শুধুমাত্র কারো তাল মেলাতে সমস্যা হলেই একটা বিশৃঙ্খলার সৃষ্টি হয়ে যাচ্ছিল।

কাজটা যখন আমরা ঠিকভাবেই শুরু করেছিলাম বলে মনে হচ্ছিল, ঠিক তখনই একজন লোক, যার গলার আওয়াজ শুনেই মনে হয়েছিল তার মুখ ভর্তি ছোপ ছোপ মেছতার দাগ থাকতে পারে — সে জিজ্ঞেস করল "কিন্তু তুমি কি নিশ্চিত সে বাড়িতেই আছে?"

"না,' আমি বললাম।

"এটা কেমন কথা," আরেকজন বললো, "তুমি বোধ হয় ভুলে তোমার চাবি বাসায় ফেলে এসেছ, তাই না?"

"আসলে...," আমি বললাম, "চাবি আমার কাছেই আছে।"

"তাহলে," তারা জিজ্ঞেস করল, "তুমি এখানে দাঁড়িয়ে না থেকে উপরে যাচ্ছ না কেন?"

"আমি তো এখানে থাকি না," বললাম, "আমি এই শহরের অন্য প্রান্তে বাস করি।"

"ঠিক আছে, আমি আমার অতিরিক্ত কৌতূহলের জন্যে ক্ষমা চাচ্ছি," ভাঙা গলার লোকটা বলল, "কিন্তু এখানে কে বাস করে?"

বললাম, "আমি তো আসলে জানি না।"

আমার মুখে এই কথা শোনার পর লোকগুলিকে কিছুটা বিমর্ষ হয়ে যেতে দেখা গেল।

"তাহলে তুমি কি দয়া করে বলতে পারবে," ঝাঁঝালো গলায় একজন বলে উঠল, " তুমি এখানে তেরেসা তেরেসা বলে চেঁচাচ্ছ কেনো?"

"যতদূর মনে হয়," আমি বললাম, "আমরা কিন্তু অন্য নামেও ডাকতে পারি, তোমরা যদি চাও সেটা অন্য কোনো জায়গাতেও হতে পারে।"

অন্যদের চোখেমুখে একটু বিরক্তির ছাপ দেখা গেল।

"আশা করি তুমি আমাদের সঙ্গে কোনো ধরনের বাইচলামি করতেছ না," ভাঙা গলার লোকটা, যার মুখভরা মেছতার দাগ, কিছুটা সন্দিহান কণ্ঠস্বরে বললো।

"এসব কী বলছ তুমি," বলতে বলতে নিজের নির্দোষিতার পক্ষে একটা মজবুত সমর্থন পাবার আশায় অন্যদের দিকে মুখ ফেরালাম। কিন্তু তারা কেউই কিছু বলল না।

এক মুহূর্তের জন্য বিব্রতকর পরিস্থিতি তৈরি হল।

"দেখ," কেউ একজন নিরীহ গলায় বলল, "তেরেসাকে আরেকবার শেষবারের জন্যে ডেকে যে যার মতো বাড়ি চলে গেলেই তো হয়।"

আমরা তার কথায় সায় দিলাম। সবাই মিলে শেষবারের মতো "ওয়ান — টু— থ্রি, তে রে সা...!" বলে ডেকে উঠলাম। যদিও শেষ এই ডাকটা এতো ভালো শোনাল না। তারপর লোকগুলি সব যে যার মতো চলে যেতে শুরু করল। কেউ এদিকে, কেউ ওদিকে।

আমিও স্কয়ারের দিকে চলেই যাচ্ছিলাম, যে-মুহূর্তে আমার মনে হল ওই
জায়গাটা থেকে এখনো একটা আওয়াজ আসছে, "তে রে সা...!"

কেউ হয়তো এখনো ওখানে চিৎকার করার জন্য থেকে গেছে। এখনই হাল ছেড়ে দিতে রাজি নয় এমন কেউ।

সম্পাদকের নোটঃ গল্পটি ইতালি কালভিনোর "নাম্বার্স ইন দ্য ডার্ক এন্ড আদার স্টোরিজ" বই থেকে নেয়া। মূল ইতালিয়ান থেকে অনুবাদ করেছিলেন টিম পার্কস। বইটির প্রকাশকাল — ১৯৮৫।
